 1 यहोवा राजा हुआ है; देश देश के लोग कांप उठें:
 वह करूबों पर विराजमान है; पृथ्वी डोल उठे:
 2 यहोवा सिय्योन में महान है; और वह देश देश के लोगों के ऊपर प्रधान है:
 3 वे तेरे महान और भययोग्य नाम का धन्यवाद करें:
 वह तो पवित्र है:
 4 राजा की सामर्थ्य न्याय से मेल रखती है, तू ही ने सीधाई को स्थापित किया; न्याय और धर्म को याकूब में तू ही ने चालू किया है:
 5 हमारे परमेश्वर यहोवा को सराहो; और उसके चरणों की चौकी के साम्हने दण्डवत करो:
 वह पवित्र है:
 6 उसके याजकों में मूसा और हारून, और उसके प्रार्थना करने वालों में से शमूएल यहोवा को पुकारते थे, और वह उनकी सुन लेता था:
 7 वह बादल के खम्भे में हो कर उन से बातें करता था; और वे उसकी चितौनियों और उसकी दी हुई विधियों पर चलते थे:
 8 हे हमारे परमेश्वर यहोवा तू उनकी सुन लेता था; तू उनके कामों का पलटा तो लेता था तौभी उनके लिये क्षमा करने वाला ईश्वर था:
 9 हमारे परमेश्वर यहोवा को सराहो, और उसके पवित्र पर्वत पर दण्डवत करो; क्योंकि हमारा परमेश्वर यहोवा पवित्र है:
          


